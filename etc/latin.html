<html>
<head>
<title>Vergili. Ecloga II.</title>
<link rev="made" href="mailto:chris@kasey.umkc.edu">
</head>

<body>
<center>
<h1>Publi Vergili Maronis</h1>
<h1>Ecloga II</h1>
</center>
FORMOSUM pastor Corydon ardebat Alexim,
<br>delicias domini, nec quid speraret habebat;
<br>tantum inter densas, umbrosa cacumina, fagos
<br>adsidue veniebat. Ibi haec incondita solus
<br>montibus et silvis studio iactabat inani:
<br>O crudelis Alexi, nihil mea carmina curas?
<br>Nil nostri miserere? Mori me denique coges.
<br>nunc etiam pecudes umbras et frigora captant;
<br>nunc viridis etiam occultant spineta lacertos,
<br>Thestylis et rapido fessis messoribus aestu
<br>alia serpyllumque herbas contundit olentis.
<br>at mecum raucis, tua dum vestigia lustro,
<br>sole sub ardenti resonant arbusta cicadis.
<br>Nonne fuit satius tristis Amaryllidis iras
<br>atque superba pati fastidia, nonne Menalcan, 
<br>quam vis ille niger, quamvis tu candidus esses ?
<br>o formose puer, nimium ne crede colori!
<br>alba ligustra cadunt, vaccinia nigra leguntur.
<br>Despectus tibi sum, nec qui sim quaeris, Alexi,
<br>quam dives pecoris, nivei quam lactis abundans. 
<br>mille meae Siculis errant in montibus agnae;
<br>lac mihi non aestate novum, non frigore defit;
<br>canto quae solitus, si quando armenta vocabat,
<br>Amphion Dircaeus in Actaeo Aracimtho.
<br>Nec sum adeo informis: nuper me in litore vidi,
<br>cum placidum ventis staret mare; non ego Daphnim
<br>iudice te metuam, si numquam fallit imago.
<br>O tantum libeat mecum tibi sordida rura
<br>atque humilis habitare casas, et figere cervos,
<br>haedorumque gregem viridi compellere hibisco! 
<br>Mecum una in silvis imitabere Pana canendo.
<br>Pan primus calamos cera coniungere pluris
<br>instituit; Pan curat ovis oviumque magistros.
<br>Nec te paeniteat calamo trivisse labellum:
<br>haec eadem ut sciret, quid non faciebat Amyntas?
<br>est mihi disparibus septem compacta cicutis
<br>fistula, Damoetas dono mihi quam dedit olim,
<br>et dixit moriens: `Te nunc habet ista secundum.'
<br>dixit Damoetas, invidit stultus Amyntas.
<br>Praeterea duo, nec tuta mihi valle reperti, 
<br>capreoli, sparsis etiam nunc pellibus albo,
<br>bina die siccant ovis ubera; quos tibi servo:
<br>iam pridem a me illos abducere Thestylis orat;
<br>et faciet, quoniam sordent tibi munera nostra.
<br>Huc ades, O formose puer: tibi lilia plenis 
<br>ecce ferunt Nymphae calathis; tibi candida Nais,
<br>pallelltis violas et summa papavera carpens,
<br>narcissum et florem iungit bene olentis anethi;
<br>tum casia atque aliis intexens suavibus herbis,
<br>mollia luteola pingit vaccinia calta.  
<br>Ipse ego cana legam tenera lanugine mala,
<br>castaneasque nuces, mea quas Amaryllis amabat;
<br>addam cerea pruna: honos erit huic quoque pomo;
<br>et vos, O lauri, carpam, et te, proxima myrte,
<br>sic positae quoniam suavis miscetis odores. 
<br>Rusticus es, Corydon: nec munera curat Alexis,
<br>nec, si muneribus certes, concedat Iollas.
<br>Heu, heu, quid volui misero mihi! Floribus austrum
<br>perditus et liquidis inmisi fontibus apros.
<br>Quem fugis, ah, demens? Habitarunt di quoque silvas, 
<br>Dardaniusque Paris. Pallas, quas condidit arces,
<br>ipsa colat; nobis placeant ante omnia silvae.
<br>Torva leaena lupum sequitur; lupus ipse capellam;
<br>florentem cytisum sequitur lasciva capella;
<br>te Corydon, o Alexi: trahit sua quemque voluptas. 
<br>Aspice, aratra iugo referunt suspensa iuvenci,
<br>et sol crescentis decedens duplicat umbras:
<br>me tamen urit amor; quis enim modus adsit amori?
<br>Ah, Corydon, Corydon, quae te dementia cepit!
<br>Semiputata tibi frondosa vitis in ulmo est; 
<br>quin tu aliquid saltem potius, quorum indiget usus,
<br>viminibus mollique paras detexere iunco?
<br>Invenies alium, si te hic fastidit, Alexim.
<hr>
Contributed by Konrad Schroeder.<br>
Originally published by J. B. Greenough.<br>
Converted to HTML by Chris Mitchell.<br>
</body>
</html>

